---
title: “Gdy mi ciebie zabraknie”, czyli jakie konsekwencje może mieć utrata zębów.

tags:
 - stomatologia
 - chirurgia stomatologiczna

category: Stomatologia zachowawcza

image: brakujacy-zab.jpg

createdAt: 2018-12-03T12:00:00.000Z

---

Problem braku pojedynczego zęba lub większej ich liczby jest niestety rozpowszechniony. Przyczyn takiego stanu rzeczy jest wiele. <!--more-->  Należą do nich przede wszystkim urazy zębów, wypadki, genetyczne braki różnych zębów (najczęściej dwójek lub piątek) czy też rozwinięta próchnica, która doprowadziła do zniszczenia zęba i wymaga on usunięcia, gdyż nie da się go w żaden sposób odbudować. Problem braków w uzębieniu może dotyczyć ludzi w każdym wieku.
O ile bezwiednie rozumiemy potrzebę odbudowania przednich zębów, bo trudno się bez nich uśmiechać, a nie każdy może zapuścić wąsy, o tyle chciałabym w kilku punktach wyjaśnić dlaczego równie ważne jest uzupełnienie braków bocznych zębów:

- **Utrata kości** – tam gdzie jest ząb, jest również kość. W przypadku jego braku z biegiem czasu jest jej coraz mniej i odbudowa staje się trudniejsza. Ma to zwłaszcza znaczenie w przypadku implantów, bo to tak jakbyśmy chcieli wkręcić śrubę w ścianę, która ma np. 2 mm grubości. Sąsiad może nie być zachwycony.
 
  youtube

- **Przemieszczanie się** – zęby, które nie mają oparcia zaczynają wędrować. Zęby sąsiadujące z luką zaczynają się przechylać w jej kierunku, natomiast ząb przeciwstawny zaczyna się dalej wyrzynać (wysuwać z kości) szukając kontaktu.

  Youtube

- **Przeciążenie i starcie zębów** – mimo braków w uzębieniu… żuje się dalej. A trzeba pamiętać, że podczas żucia generowane są bardzo duże siły. Im więcej zębów brakuje, tym bardziej pozostałe są przeciążone, bo muszą wziąć na siebie więcej obowiązków. Prowadzi to do szybszego zużycia, starcia się zębów, większe jest również ryzyko ich złamania.
- **Estetyka** – obecność zębów podtrzymuje tkanki miękkie: wargi i policzki. Ich brak wiąże się z brakiem podparcia. Tkanki miękkie się zapadają, zmarszczki się pogłębiają i wizualnie przybywa lat. Jest to widoczne zwłaszcza wtedy, gdy brakuje wielu bocznych zębów, obniża się wtedy zgryz (i cały odcinek od nosa do brody się zmniejsza),a kąciki ust opadają. Sami możemy szybko ocenić, że nie będzie to wyglądać najlepiej.
- **Utrudnione żucie** – może sama trudność związana z żuciem jest oczywista, ale czy zdajemy sobie sprawę z konsekwencji? Niedokładne rozdrobnienie pokarmu, połykanie za dużych kawałków jedzenia może powodować tycie czy problemy z układem pokarmowym.

Aby żaden z powyższych ponurych scenariuszy się nie spełnił, ważna jest odbudowa brakujących zębów . Najlepiej jak najszybciej po ich usunięciu, żeby nie doszło do powikłań, które przed chwilą starałam się przybliżyć. W jaki sposób? A to już temat na następny artykuł.




