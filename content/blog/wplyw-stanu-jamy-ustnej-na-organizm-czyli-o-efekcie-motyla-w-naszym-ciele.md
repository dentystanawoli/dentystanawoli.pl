---
title: Wpływ stanu jamy ustnej na organizm, czyli o efekcie motyla w naszym ciele

tags:
- aparat

category: Stomatologia zachowawcza

image: wplyw-stanu-jamy-ustnej-na-organizm-czyli-o-efekcie-motyla-w-naszym-ciele.webp

createdAt: 2018-03-20T12:00:00.000Z

---

Słyszeliście zapewne o efekcie motyla? Jest to anegdota opowiadająca o owadzim trzepocie skrzydeł  wywołującym tajfun na drugim krańcu świata.<!--more--> Wprawdzie pierwszym skojarzeniem zawsze będą przysłowiowe motyle w brzuchu, ale kto wie? Może po dzisiejszej lekturze zaczniecie się zastanawiać czy jakiś uroczy owad nie zabłąkał się przypadkiem w innych rejonach naszego ciała powodując spustoszenie w jego dalekich zakątkach.

Rzadko kiedy zastanawiamy się jaki wpływ na nasz organizm ma zdrowie zębów, przyzębia (czy też mówiąc ogólnie: jamy ustnej). Jak się okazuje wpływ ma i to całkiem spory. Nawet w rejonach naszego ciała wydawałoby się tak oddalonych i nie mających za wiele wspólnego z zębami, że skojarzeniem z efektem motyla wydaje się całkiem na miejscu. Do tego zdarza się, że jest to obustronna zależność: jama ustna wpływa na organizm, a on na zdrowie jamy ustnej.

Najważniejszą rzeczą, którą musimy przyjąć do wiadomości jest to, że w naszej jamie ustnej znajduje się multum bakterii. Ponad 700 gatunków mikroorganizmów, z których nie zdajemy sobie sprawy. Oczywiście nie chodzi o to, by tych „gości” się pozbyć, bo w normalnych warunkach nie wyrządzają nam szkody (mamy wyrobiony szereg mechanizmów obronnych, chociażby ilość i skład śliny, ale i bardziej prozaiczne jak szczotka, nitka do zębów i nasz najważniejszy rycerz – dentysta). Dopiero gdy ta równowaga się zachwieje (np. wskutek antybiotykoterapii, spadku odporności, zaniechania nawyków higienicznych lub wieloletniej absencji na wizytach kontrolnych w ulubionym gabinecie stomatologicznym), może ona prowadzić do nadmiernego rozmnażania się jednego z rodzajów drobnoustrojów kosztem zahamowania wzrostu innego. Zmiana mikroflory może sprzyjać najazdowi mikroorganizmu, który wcześniej u nas nie występował albo rozpanoszeniu się takiego, który wcześniej wprawdzie nas zamieszkiwał, ale trzymał się na uboczu.

Bakterie w jamie ustnej mają wiele kryjówek. Znajdziemy je w zębach zaatakowanych przez próchnicę, w kamieniu nazębnym, nieszczelnych wypełnieniach, kanałach zębów zakwalifikowanych przez lekarza do leczenia kanałowego albo w kanałach zębów, które powinny być usunięte, ale z czym niepotrzebnie zwlekamy, ale to tylko początek listy. Mając tak przyjemne schronienie bakterie w każdej chwili mogą wyruszyć w wycieczkę drogą krwionośną czy pokarmową.

Udowodniony jest związek bakterii znajdujących się w jamie ustnej a zawałem serca. Drogą krwionośną wędrują one po organizmie, gdzie atakowane przez limfocyty i przeciwciała (chcące rozprawić się z intruzem) osadzają się na ścianach naczyń. Z nich powstają blaszki miażdżycowe, do których z czasem przyłączają się płytki krwi. Wszystko to prowadzi do zmniejszenia średnicy naczyń krwionośnych, a po oderwaniu się takiego skrzepu może skończyć się zawałem serca czy udarem mózgu. A do tego jeszcze: Stawy? Proszę bardzo. Zapalenie nerek? Czemu nie. Bakterie nie znają granic i chętnie znajdą dla siebie odpowiednie miejsce.
